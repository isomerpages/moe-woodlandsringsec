---
title: Malay Language
permalink: /wrs-student-experience/academic-learning/malay-language/
description: ""
third_nav_title: Academic Learning
---
### **Malay Language**
#### **Program Bahasa Melayu pada tahun 2019**
##### **Matlamat:**
Untuk menghidupkan Bahasa Melayu dengan memberi peluang kepada para pelajar untuk meraih pengalaman serta melibatkan mereka dalam kegiatan-kegiatan kebudayaan yang akan meningkatkan penggunaan Bahasa Melayu secara aktif dan pada masa yang sama, memperkaya pengetahuan mereka tentang budaya.

**1) Perkhemahan Bahasa dan Budaya Melayu untuk Menengah 1**

*   Pelajar-pelajar Menengah 1 telah dibawa ke Taman Warisan Melayu pada 16 Oktober 2019 untuk mempelajari tentang sejarah orang Melayu di Singapura yang dipandu oleh pelajar-pelajar Menengah 4. Kolaborasi ini bukan sahaja menguntungkan para pelajar Menengah 1, malah memberi peluang kepada pelajar Menengah 4 untuk mengasah kemahiran berkomunikasi, satu kemahiran yang penting dalam abad ke-21 ini.Selain itu, para pelajar juga berpeluang untuk bermain permainan tradisional di halaman bangunan Istana Kampung Gelam yang juga dikelolakan oleh pelajar Menengah 4. Melalui kegiatan ini, para pelajar dapat berinterasi dengan rakan-rakan dalam keadaan yang menyeronokkan. Pelajar Menengah 4 pula dapat meningkatkan keyakinan diri semasa menjadi pemudah cara bagi kegiatan tersebut

**2) Perkhemahan Bahasa dan Budaya Melayu untuk Menengah 2**

*   Para pelajar Menengah 2 pula telah mengambil bahagian dalam perkhemahan yang diadakan di Pulau Ubin pada 31 Ogos 2019. Di sana, para pelajar telah didedahkan kepada pelbagai kegiatan seperti membatik, membuat roti kirai dan juga menjelajah hutan paya Chek Jawa. Daripada pengalaman itu, pelajar dapat belajar tentang budaya dalam keadaan yang santai serta menyeronokkan. Pada masa yang sama, mereka dapat menikmati suasana kampung yang aman dan permai. Ini merupakan satu pengalaman yang pasti tidak akan dilupakan oleh mereka.

**3) Apresiasi Drama**

*   Selain mendedahkan para pelajar menengah rendah kepada kegiatan bahasa dan budaya, para pelajar Menengah 3 pula didedahkan kepada drama Melayu. Setiap tahun, apabila ada pementasan drama Melayu yang sesuai, para pelajar akan dibawa untuk menonton drama tersebut. Dengan cara ini, para pelajar akan menyedari bahawa penggunaan Bahasa Melayu di Singapura masih relevan dan patut dilestarikan. Apa yang diharapkan ialah para pelajar sedar bahawa Bahasa Melayu bukanlah bahasa yang digunakan sekadar di dalam bilik darjah Bahasa Melayu dan di rumah dalam kalangan ahli keluarga sahaja, namun boleh digunakan dalam bidang kesenian.

**4) Kegiatan Dwi-Minggu Bahasa Melayu**

*   Selain menjalankan kegiatan-kegiatan mengikut peringkat, Unit Bahasa Melayu Sekolah Menengah Woodlands Ring juga telah menganjurkan pelbagai kegiatan bahasa dan budaya untuk pelajar-pelajar Menengah 1 hingga Menengah 3 dari 20 hingga 30 Mei 2019. Tujuan kegiatan-kegiatan ini dianjurkan adalah untuk memberikan peluang kepada para pelajar mempelajari bahasa dan budaya dalam konteks yang berlainan. Melalui usaha ini, diharapkan bahawa para pelajar akan menghargai budaya dan akan mendalami cinta mereka terhadap bahasa Melayu.  
    Kegiatan-kegiatan yang dijalankan adalah seperti berikut:  
    Menengah 1: Apresiasi Lagu Klasik/Lagu Rakyat  
    Menengah 2: Bengkel Dikir Barat  
    Menengah 3: Membuat Video tentang Permainan Tradisional

**5) Pertandingan Luaran/Bengkel**

*   Pertandingan Sahibba  
    Pertandingan ini dianjurkan oleh Sekolah Menengah Woodgrove dan disokong MLLEC MOE. Seramai empat orang pelajar mengambil bahagian dalam pertandingan yang diadakan pada 31 Mac 2019. Pendedahan kepada pertandingan membolehkan pelajar mengaplikasikan perkara-perkara yang dipelajari di dalam bilik darjah. Ini pasti mencabar kebolehan mereka dan menjadikan mereka pelajar yang lebih berdaya saing.

*   Bengkel Penyuntingan Video  
    Pelajar-pelajar terpilh daripada Menengah 3 telah menjalani Bengkel Penyuntingan Video untuk membantu mereka dalam proses menghasilkan video Permainan Tradisional. Bengkel ini diadakan semasa dwiminggu Bahasa Ibunda dan bertujuan untuk membimbing pelajar memahami selok-belok menghasilkan video yang baik. Dalam era teknologi ini, amat penting pelajar dibekalkan dengan kemahiran ICT.

<img src="/images/malay.jpg" style="width:75%">

<iframe width="556" height="310" src="https://www.youtube.com/embed/BIm0Z0_OG8w" title="MT Dept" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>